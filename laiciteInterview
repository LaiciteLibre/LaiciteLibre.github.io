<!DOCTYPE html>
<html lang="fa" dir="rtl">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>لائیک بودن یعنی چه؟</title>
  <link rel="stylesheet" href="style.css">
</head>
<body>
  <main>
    <h2>لائیک بودن یعنی چه؟</h2>
    <p>گفت‌وگو با چارلز تایلور و سیروس اوندیلادزه - سوربون پاریس، سال ۲۰۰۷</p>
    <p>جامعه سکولار به این معناست که خداوند دیگر اجتناب‌ناپذیر نیست و جهان از نظم استعالی پیشین برخوردار نمی‌باشد. هرچند اراده خداوند در چنین جامعه‌ای هنوز هم می‌تواند در زندگی ما برای معین نمودن جای هر چیزی در جهان حضور جدی داشته باشد، چه در زندگی اجتماعی و چه خصوصی...</p>

    <p>ما در یک جامعه سکولار زندگی می‌کنیم. به نظر شما معنای این سخن چه می‌تواند باشد؟</p>
    <p>ـ معنایش این است که خداوند دیگر اجتناب‌ناپذیر نیست. اما این سخن نباید این‌گونه تعبیر شود که ما در جامعه‌ای زندگی می‌کنیم که خداوند از آن طرد شده است. تصور نمی‌کنم هرگز خواسته باشیم در چنین جامعه‌ای آن هم برای مدت طولانی زندگی کنیم. کمونیست‌ها دقیقاً همین تجربه را از سر گذرانده‌اند. اما طبیعت این جامعه سکولار مدرن این است که شدیداً متکثر است. ما باید بپذیریم که شالوده‌های تمدنی که ما همگی در آن سهیم هستیم اکنون در دسترس همگان است. هر جامعه‌ای دارای یک نظم ضمنی است؛ یعنی مجموعه‌ای از شناخت‌ها و دریافت‌هایی که اعضای هر جامعه به کمک آن‌ها به تجربه‌های روزانه خود معنا می‌بخشند. این مجموعه استنباط‌ها و دریافت‌ها که من آن‌ها را «تصور اجتماعی» می‌خوانم، از جوامع فرضی بندیکت اندرسن و آثار یورگن هابرماس و مایکل وارنر و بعضی دیگر اقتباس شده است. دلیل تصوری بودن آن هم این است که این مسئله بسیار اهمیت دارد که از شیفتگی برای رویکردهای شدیداً نظری که به نحوی به پیش رفته‌اند که گویی این ادراک‌های ضمنی در مجموعه‌ای از گزاره‌های صریح و روشن توضیح داده شده‌اند، خلاص شویم.</p>

    <p>اگر شما برای مثال فرهنگ‌های سیاسی متفاوت در اروپای غربی و لیبرال‌دموکراسی‌های آتلانتیک شمالی را در سطح نظری با هم مقایسه کنید، بسیار شبیه یکدیگرند؛ اما در خصوص شیوه‌های عمل نظام سیاسی‌شان و همچنین در ادراک عمیق‌تر در این باره که چگونه فرد در فرانسه با جامعه ارتباط برقرار می‌کند، این می‌تواند در مقایسه با آلمان، کانادا و ایالات متحده آمریکا تفاوت زیادی داشته باشد.</p>

    <p>در جامعه سکولار روزگار ما، این تصور که مبنای نظم اخلاقی نهایتاً خداوند است، می‌تواند اجتماعی بودن فرهیخته و تساهلی را که به نحو مطلوبی مشخص‌کننده حوزه عمومی مدرن است، مورد تهدید قرار دهد. مسیحیت از چنین منظری نه تنها تبدیل به چیزی می‌شود که کسی به آن دیگر نیازی ندارد، بلکه حتی می‌توان گفت که اکنون دیگر به یک خطر تبدیل شده است.</p>

    <p>اما این فقط یکی از استنباط‌های ممکن در خصوص مشکل سیاسی ماست. استنباط‌هایی نیز وجود دارند که با یکدیگر رقابت می‌کنند و در واقع ناقض یکدیگرند. اما هیچ‌کدامشان هم به‌تنهایی نمی‌توانند استنباط‌های دیگر را حذف کنند. این همان معنای زندگی کردن در یک جامعه سکولار است. ما هرگز آن نوع از وحدت نظر در نظم زیربنایی را که در پیش از انقلاب فرانسه حاکم بود تجربه نخواهیم کرد. چنین چیزی برای بار دیگر در تاریخ بشر دیده نخواهد شد، مگر اینکه ما به طرز فاجعه‌آمیزی تمدن معاصر را نابود کنیم و به عنوان انسان‌های اولیه به همان غارهایمان پناه ببریم. و باید بدانیم که هرگونه تلاش برای تحمیل چنین وحدت نظری، چه از نوع ملحدانه و چه خداپرستانه، به پایانی هولناک منتهی خواهد شد که شبیه آن را در نظام کمونیستی دیدیم.</p>

    <p>شما در جایی گفته‌اید که فضای جدیدی در جامعه سکولار برای خداوند وجود دارد. طبیعت این فضای جدید چیست؟</p>

    <p>ـ منظور ما از واژه سکولار هنگامی که می‌گوییم مدرنیته دارای خصلتی سکولار است، همان معنای متداول و غیردقیق آن نیست، معنایی که حکایت از غیبت دین دارد؛ بلکه منظور توجه به این واقعیت است که دین یک مکان دیگری را به خود اختصاص می‌دهد؛ معنایی سازگار با این برداشت که تمامی اعمال اجتماعی در زمان غیردینی و این‌جهانی روی می‌دهد. تدین و پارسایی در زندگی شخصی می‌تواند جای فروپاشی جهان طلسم‌شده را بگیرد؛ یعنی با فرض وجود مفهومی نیرومند از دخالت خداوند در زندگی، در گستره عمومی نیز فقدان زمان مقدس و یک نظم استعالی انکارناپذیر، می‌تواند با مفهوم نیرومندی از خداوند در هویت سیاسی ما جایگزین گردد. اراده خداوندی هنوز هم می‌تواند در زندگی ما برای معین نمودن جای هر چیزی در جهان حضور جدی داشته باشد، چه در زندگی اجتماعی و چه خصوصی. خداوند هنوز هم می‌تواند سرچشمه توان ما برای نظم بخشیدن به زندگی باشد.</p>

    <p>یک قرائت جایگزین وجود دارد که معتقد است ما به جامعه‌ای منتقل می‌شویم که در آن توافق عمومی هرچه بیشتر پیرامون روایتی غیردینی از تصور اجتماعی در جهان معاصر به پیش می‌رود. اما به نظر من چنین چیزی صرفاً یک رؤیا است. رؤیایی است برای کسانی که دارای موضعی عمیقاً غیردینی یا غیرمعتقد به دین باشند و از جهت اعتقادی قانع شده باشند که دین به مرور کم‌رنگ‌تر می‌شود و هر کس همان‌گونه که خود بخواهد می‌اندیشد. جهان سکولار برای این گونه افراد جهانی است که در آن همگی در نهایت به جایی خواهند رسید که از اساس با همدیگر بر سر اینکه خداوندی وجود ندارد توافق می‌کنند و اینکه این توافق پایه‌ای است برای هر چیزی. این یک سناریوی غیرممکن است و هرچه بیشتر به آن فکر کنند، مشکلاتشان هم بیشتر می‌شود.</p>

    <p><strong>ادامه دارد...</strong></p>
    <p>سیروس اوندیلادزه</p>
  </main>
</body>
</html>
